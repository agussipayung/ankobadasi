TURI-TURIANNI SI MARSIKKAM

Bani na sadari isuruh atturangnima si Marsikkam mamboan indahan hubani tulangni na horja ijuma. Atturangni mamodahkon ase nanget-nanget mandalan Si Marsikkam pe nanget-nanget mardalan. Hun jabu hu juma ni tulangni ai daoh do tumang. Halani ai domma bod ari ia das i juma. Dob das i juma, ihatahonma hubani tulangni, Tulang! On hu baon indahanmu. Mangan ma ham! Ni si Marsikkam anjaha mameakkon indahan ai. Mase dokkah boi roh nini  Tulangni anjaha longang halani indanani dokkah tumang roh. halani sonon Tulang! Atturang manaruhon au mardalan nanget-nanget. Halani ai lang pala bahat marsahap tulangni si Marsikkam. Mangan ma ia pakon sasahali manorih si Marsikkam. Dob salosei mangan mulak ma sidea hu huta halani domma bod ari. Dob das hos i jabu manggila ma attunangni. Mase dokah ho mulak marsikkam? marguro-guro boi itongah dalan! mase? Tulangni lang ope manghatahon aha sanggah ai. Halani manggila torus atturangni ai, roh ma tulangni manjolom tangan parumaenni ai halani lao iattuk atturangni do simarsikkam bani sasapu. Dob salpu na ribut ai, roh ma tulangni patoranghon doppak parumaeni halani aha do si Marsikkam dokah tumang mulak bu rumah. Dokah pe mulak si Marsikkam aima halani podahmu humbani do ai. Das pe ia hujuma domma laho bod ma ari, halani ihatahon ham do bani si Marsikkam ase naget-nanget mardalan.
Manangar hatani pargotongni ai, lambin manggila ma tumang atturangni ai humbani si Marsikkam. "Marsikkam!" Hujon lobei ho! Podas! Dob roh si Marsikkam tartangarma suara ni sasapu mambokbok si Marsikkam!. "Aih.. aih.. boritni ni pambokbokmu aido lo atturang." Mulai patar nari maningon podas ma nahei min mandalan da nini atturangni ai doppak si Marsikkam lanjar ibokbokni torus bani sasapu ai. Halani iidah tulangni ai lalap ibokbokni si Marsikkam, roh ma ia manakkap tanganni parrumahni ai anjaha makhatahon, Domma... Domma... Domma be in, nini tulangni ai humbani atturangi si Marsikkam ai. Dob ai roh ma nini atturangni ai use doppak si Marsikkam! Awas mulai patar nari lang boi be nanget-nanget mardalan songon nattuari! Anggo nanget-nanget ho mardalan hu bokboki ma use ho! Nini atturangni ai bani si Marsikkam ai. Ibalosi si Marsikkam ma na ihatahon atturangni ai humbani! Eak... eak atturang! Patarni, songon na somal laho ma tulangni ai hu juma manrambas ampa paborsihkon duhut-duhut jumani sidea. Dob salosei atturangni ai mallopah indahan na sihol bobanon hujuma mambaen  Panganonni tulangni ai, idilo atturangni ma si Marsikkam laho pataruhkon indahan ai, Iatahon atturangni ma humbani si Marsikkam, "Taruhon lobei indahanni Tulang mu  hu juma!” Tapi ingat Ulang dokah tu ho songon natturi ai! Pardalanan mu maningon kissah! Ibalosi si Marsikkam ma atturang ai, eak atturang nini mamabalosi. Kissah pe au mardalan laho manaruhkon indahanni tulang ai hu juma. Anjaha ijujung si Marsikkam ma indahanni Tulangni ai laho iboan hu juma.
Dob lang taridah atturangni be, mittor marlittun ma ia. Halani bani dalan na bolak ope, goyanganni indahan na iboan si Marsikkam ai etek tumang ope anjaha lang makkadukkap ope kuahni lowoh na iboan ai. Tapi dob hossi das ma ia laho mandalani dalan na i biding ni juma, susahma pangahapni laho manlopusi dalan ai halani lambin makkadukkapma kuahni lowoh ai halani hurang dear homa dalanni. Mardingat hatani atturangni ai muningon kissah do ia manjuppahi tulangni ai, marlittun do dong ia manlopusi dalan ai. Sangah marllitun janah na mallupati dalan na masambor, tarsilpok do naheini ajaha madabuh ma si Marsikkam. Masappak do haganap indahan appa lowoh na binoanni ai. Ipatuppu bana ma haganapan indahan appa lowoh na dob masabur ai anjaha ipaulakma hubani ianan ni ai. Marlittuni ma ia use manjuppahi tulangni i juma mamboban indahan ai. Dob da i juma, longang ma tulangni ai mangidahsi anjaha makhatahon, "mase marlittuni ho Marsikkam?” “Atturang do makhatahon", nini si Marsikkam mambalosi tulangni ai. Mangan ma lobei ham tulang!
Mangan ma tongon tulangni si Marsikkam ai anjaha sanggah na mangan ai ia ididah tulangni ai ma na dob marhorsik-horsik indahan ni ai. Ihatahon tulangni ai ma doppak si Marsikkam, mase sonon indahan on! Roh ma sappangni si Marsikkam doppak tulangni, madabu nokkan i tongahni dalan ai tulang! Agepe sonai, totap do ipangan tulangni ai indahan na iboan si Marsikkam ai halani domma lohei tumang pangahapni. Tapi haganupan na masa ai lang ipatugah tulangni hubani atturangni si Marsikkam.
Patarni, isuruh aturangni ma si Marsikkam marbabou omei hujuma. Iboan ma sangkulni anjaha misir ma ia hu juma. Mardalan ma ia janah marsaran ma ia dob hossi ididahni parbalokani juma ni ai. Dob ai marhorja ma ia anjaha iuppatima duhut appa omei. Domma dong omei na iuppati si Marsikkam ai sagalung bahatni, rohma atturangni mamboan indahan si panganonni si Marsikkam ai. Manggila ma atturangni use bani si Marsikkam. "Ai aha do na iuppati min Marsikkam." omei pakon duhut atturang, balosni si Marsikkam doppak atturangni ai. Ise marsuruh ho manguppati omei in ? nini atturangni ai use. Tapi sonai do ihatahon ham bakku atturang, nini si Marsikkam use mambalosi atturangni ai. Duhut ni do hu hatahon uppatonmu, lang dihut omeini. Iattuk atturangni ma use si Marsikkam anjaha ihatahonma hubani, mulai sonari lang boi be rup pakon ahu, pakon tulangmu ma gelah ho. Mulak ma ho seng porlu be ho ijon. Dob ni mulak ma si Marsikkam anjaha tangis-tangis ma ia labo malak lanjar patarni pakon tulangi mando ia marhorja.
