Morgani Halak Simalungun

Nasapari sanggah pardongni harajaon-harajaon i Simalungun on, pitah empat do morga aima morga Sinaga, Saragih, Damanik pakon Purba atap na igoran gati SADAPUR. Manghihuton sejarah asalni morga ni Simalungun in, aima hun tanoh ni India Dangsina, hunjin labo ho hu Tanoh Assam i India Utara anjaha torus use sidea hu Sian anjaha hunjai ma mandipar hu Sumatra Timur nuan on manlopusi Semenanjung malaka.
Na hinan lang dong ranning ni morga i Simalungun on. Dob dong parsaoranni halak Simalungun pakon halak Samosir pakon uluan (Toba) gabe dong ma ratingni morga in, in ma homa dong morga na legan sa masuk hubani morga na oppat in, gabe roh bueini ma morga i simalungun ai.
Morga Damanik in ma morga ni raja Nagur, aima sada harajaon na baggal i Pulau Porsea (Pulau Sumatra) na gomgomanni mungkah hun Gayo-Alas (Aceh nuan) das hu Bah Rokan i Riau. Damanik on na roh hun Harajaon Nagore atap Nagapur do i India Dangsina, anjaha hasusuranni ma Damanik na gabe Raja Siantar, Tuan Raja Sidamanik, Tuan Sipolha, Tuan Huta Usang Sipolha, Tuan Tambun Raya, Tuan Sidamanik, Tuan Raja Bandar pakon Damanik na marhuta i kahean aima Nagur Raja, Nagur Usang ampa Nagar Bayu. Mardingat huta-huta na bani Damanik in ma ase dong na nuan Damanik Sipolha, Damanik Tomok, Damanik Nagur/Rappogos, Damanik Raja, Damanik Malayu, Damanik Bayu, Damak Hajangan, Damanik Simaringga, Damanik Sola, Damanik Rih, Damanik Bariba pakon ma legan, in ma ginopparni Raja Nagur Damanik na hinan ipudini ari roh ma use pangaldung na hun Samosir in ma namarmorgahon Malau, Manik, Limbong, Ambarita, Gurning, mangaku ma sidea Damanik i Simalungun.
Doh ai dong use morga Saragih hasusuranni Raja Banua Sobou, dua hinan do muhkahni Saragih i Simalungan inma morga Saragih Sumbayak pakon Saragih garingging Saragih Sumbayak ma partuan ni Nagur hinan namarhuta i Raya Tongah in ma Rajani Adat i Raya. Saragih Garingging inma hasuuranni Si Pinangsori na gabe raja Raya, Humbani morga Saragih Garingging on ma se morga Saragih Dasalak pakon Dajawak. Ipudi ni ari roh ma use morga ni par Samosir aima morga: Simarmata, Turnip, Sijabat, Sidabalok, Siallagan, Sitio, Sidauruk, Sitanggang, Munthe pakon na legan na mangaku sidea Saragih i Simalungun. Buei do sidea gabe anakboru ni raja-raja Simalungun ampa parbapaan.
Morga na mangihut inma Sinaga, hasusuranni Raja Saniang Naga Hataharanni aima: Raja Batangiou na hinan manggomgom Asahaon ni saonari, bancin use dong ma raja tanoh jawa,  Tuan Girsang, Tuan Sipangan Bolon, Tuan Parapat, Tuan Sibagaanding, Tuan Panahatan, Tuan Dolog Panribuan, Tuan Bosar Maligas, Tuan Haronduhan pakon na legan. Ipudi ni ai use roh ma Sinaga na legan na roh hun Urat i Pulau Samosir na mangaku sadea marsanina pakon sinaga na i Simalungun on.
Morga na mangihut use aima morga Purba hasusuranni Raja Banua Purba, inma morga ni Raja Silou. Morga on ma na buei gabe raja anjaha manggomgom harajaon. Morga Purba na parlobei aima morga Purba Tambak na gabe raja Silou, dop ai use Purba Sigumonrong hun Tikkos na i Karo gabe Tarigan Gemeng, Purba si Dasuha morgani Raja Panei, Tuan Bajalingggei pakon Guru Raya, Purba Pakpak morgani Raja Para pakon Tuan Panombeian Panei, Purba Sidadolog Tuan Sinaman, Purba Sidagambir Tuan Dolog Haluan, Purba Girsang morgani Raja Silimakita (Nagasaribu) pakon Tuan Dolog Batu Nanggar, Purba Siboro morgani Tuan Siboro Gaunggung pakon Tuan Siboro Dolog Silou, Purba Tanjung morgani Tuan Tanjung Purba i Dolog Silou, Purba Silangit, Purba Tua, Purba Tondang, Purba Tambunsaribu pakon nalegan ipudi ni ai roh ma use Purba na legan na roh hun Dolok Sanggul hu Haranggaol in ma Purba Manorsa na marhuta i Purbasaribu.
Haoppatsi morga in ma naginoran morga Simalungun asli (Sinaga, Saragih, Damanik pakon Purba). Hot do in paima Indonesia mendeka tahun 1945. Dob bois raja-raja sanggah Revolusi Sosial tahun 1946, gabe mugar ma use morga anjaha tambah ma morga na legan-legan ai. Dong ma use Sipayung, Sihalobo, Silalahi, Lingga, Sirait, Sitorus, Pardede, Simanjuntak, Sembiring, Ginting pakon na legan na mangaku sidea halak Simalungun, ai agepe oppung ni sidea humbani suku simbalog hinan, tapi dob marianan sidea i Simalungun on, gabe iihutkon sidea do adat, budaya ampa bahasa Simalungun. On ma namargoran na marahap Simalungun ai. Ase anggo maradat, marsahap anjaha marbudaya Simalungun hape hita, age pe hita on halak Jawa, halak Sina, pakon halak na legan in, boi do goran honon hita on halak Simalungun. Halani sin Raya, sini Purba, sin Dolog sini Panci, na ija pe lang ra mubah asal namarholongni atei. Hunja pe hita on, anggo muradat, marsahap anjaha marbudaya Simalungun do hita, halak Simalungun ma hita.
